<|endoftext|>Mukofot


Bir bor ekan, bir yo‘q ekan, kattakon o‘rmonda qayrag‘ochlar ostida bir maktab bor ekan. Unda Moshvoy ismli mushukcha, Qag‘-qag‘ ismli qarg‘acha, Dik-dik ismli quyoncha, ismi Chiy-chiy sichqoncha, Pi-pi ismli maymuncha, Xir-xir ismli cho‘chqacha va boshqalar o‘qishar ekan.
O‘qish boshlangan kuni Tovusxon ismli juda xushfe’l, muloyim bir o‘qituvchi ularga kitob va daftarlar ulashibdi.
— Kitoblaringizni yirtmasdan, yaxshi saqlanglar. Bu kitoblarni sizdan keyin ukalaringiz ham o‘qishadi, — debdi va ta’kidlab yana qo‘shib qo‘yibdi: — Kimki kitobini yaxshi saqlasa, o‘quv yili oxirida o‘shanga mukofot ham beramiz.
Ular kitob va daftarlarni sevinib-sevinib olib ketishibdi. Oradan ko‘p o‘tmabdi. Bir kuni Chiy-chiy Pi-piga maqtanib:
Muqovasini yeb ko‘rsam, biram mazaliki, — debdi kitobini ko‘rsatib.
Pi-pi ham shunaqamikan-a, deb kitobning muqovasini qiyma-qiyma qilibdi.
Ularni kuzatib turgan Xir-xir ham maqtanib qolibdi:
Kitobda piyoz, sholg‘om, kartoshka surati bor ekan, hammasini yedim.
Pi-pi ham qiziqib ketib, kitobdagi jami suratlarni yeb chiqibdi. Qag‘-qag‘ ham bo‘sh kelmabdi. Olcha, gilos, olma, yong‘oq rasmlarini cho‘qib, kitobni ilma-teshik qilib tashlabdi.
O‘quv yili tugashi bilanoq Tovusxon o‘quvchilardan kitoblarni birma-bir yig‘ib olibdi. U Chiy-chiy bilan Pi-pidan ham, Xir-xir bilan Qag‘-qag‘dan ham juda-juda xafa bo‘libdi. Ammo Moshvoy bilan Dik-dikdan xursand bo‘libdi. Chunki ular kitoblarini yirtmay, kir qilmay, ozoda saqlagan, yaxshi tutishgan ekan.
Tovusxon Dik-dikka bitta sabzi, Moshvoyga esa issiqqina bo‘g‘irsoq mukofot beribdi va suratlarini namunalilar qatoriga ilib qo‘yibdi.
<|endoftext|>Dono yigit


O’tgan zamonda bir donishmand chol yashagan ekan. Uning uch o’g’li bo’lgan ekan. O’g’illari voyaga yetgach, chol ularga shunday debdi:
— Bolalarim, men sizni yeyish-ichishdan kamsitmay o’stirdim. Endi otlaninglar, turli shaharlarga borib, qo’rg’on solib kelinglar!
To’ng’ich o’g’li otasi topgan oltin-kumushlardan olibdi. Farg’ona vodiysining hamma shaharlariga boribdi. U yerlarga bittadan kattakon uy solibdi. O’rtancha o’g’il bo’lsa, Buxoro, Samarqand tomonlarga borib, qo’rg’onlar qurdiribdi. Kenja o’g’il oqil, dono ekan. U o’zicha : “Dadam turli shaharlarda qo’rg’on solinglar, deyish bilan har bir shahardan do’st, yor-birodar orttiringlar, demoqchi. Men boshqa shaharlarga borib, uy solib yurmayman! ” debdi. Kenja o’g’il safarga chiqib ketipdi.
U qayerga borsa, u yerda eng yaxshi, vafodor kishilarni topib, ular bilan do’stlashibdi. U o’z safari davomida o’rtoqlari orasida mashhur bo’lib ketipdi. U akalaridan avval uyga qaytibdi.
Chol bir kuni:
— Qani, kim qaysi shaharga qanday qo’rg’on qurdi? Yuringlar, bir aylanib ko’rib kelamiz, — debdi.
U o’g’illari bilan birga katta o’g’li qurgan qo’rg’onga boribdi. Qarasa, uy-joyning o’zi so’ppayib odamsiz turgan emish. Chol indamapti. So’ngra o’rtancha o’g’ilning qilgan ishini ko’zdan kechiribdi. Uniki ham xuddi akasiniga o’xshar ekan.
— Bu qo’rg’onlarning odamlari qani? — deb so’rabdi chol. To’ng’ich va o’rtancha o’g’il unga javob bera olmabdi. Hammalari kenja o’g’ilning yor-birodarlari yashaydigan joylarga borishibdi. Ularni kenja o’g’ilning yor-u do’stlari izzat-hurmat bilan kutib olibdilar, ketma-ket ziyofatdan bo’shamay qolibdilar, shunda chol o’g’illariga qarab bunday debdi:
— Har bir shahardan orttirilgan do’st u yerga bir qo’rg’on qurish bilan teng. Mening maqsadimni faqat kenja o’g’lim tushunibdi. Mening ismim, bilim-tajribam unga meros bo’lib qolsin.
<|endoftext|>Aqlli bola


Bir bor ekan, bir yo‘q ekan, bir er-xotin bor ekan. Ularning bitta-yu bitta o‘g‘illari bor ekan.
Bir kuni xotin og‘ir kasal bo‘lib, o‘lib qolibdi. Ota-bola juda qiynalib qolishibdi. Oxiri bolaning otasi uylanibdi. 
Olgan xotini juda yomon ekan, o‘gay o‘g‘lini o‘tirsa — o‘poq, tursa — so‘poq deb chiqishtirmas ekan. Uni doim otasiga yomonlarkan. Nihoyat u, “bolangni yo‘qotsang, keyin turmush qilaman”, deb turib olibdi. Bolaning otasi nima qilishini bilmay, o‘g‘lini bir do‘stinikiga olib borib:
— O‘g‘lim shu yerda yashab tursin, men yordam berib, xabar olib turaman, — debdi. Keyin er-xotin yashayverishibdi.
Bir kuni ular mehmonga bormoqchi bo‘lishibdi. Qarasalar, tugunni ko‘taradigan biror kimsa yo‘q. Shunda xotin eriga:
— Hozir bola bo‘lganida edi, tugunimizni olib borishardi. Endi qanday ko‘tarib ketamiz, — debdi. Bola esa otasini sog‘inib ko‘rgani kelgan ekan, uyning orqasida turib bu gaplarni eshitibdi va:
— Men ko‘tarishib olib boraman, — debdi. Xotin hayron bo‘lib:
— Mehmonga ham hyech sensiz bormas ekanmiz-da, hyech tinchitmas ekansan-da, — deb urishib beribdi.
Bechora bola esa:
— Siz hozirgina bola bo‘lganida, tugunni olib borardi, dedingiz-ku. Men bo‘lmaganimda o‘zingiz qiynalib qolar edingiz-ku! — debdi.
Oxiri qo‘liga tugunni berib, bolani ham mehmonga olib ketishibdi. Mehmondan kelishsa ham, lekin bolani hyech uyidan ketgisi kelmabdi. Xotin qancha zo‘rlasa ham, hyech ketgani unamabdi, uyda qolibdi. O‘gay ona esa har kuni eriga “bolangni yo‘qot” deb janjal qilaveribdi. U noiloj o‘g‘lini bir boyga, umrbod xizmatkorlikka beribdi. Er-xotin yana yolg‘iz o‘zlari qolishibdi.
Kunlardan bir kun xotin kasal bo‘lib qolibdi. Eri esa ish bilan chiqib ketgan ekan. Xotinning boshi og‘rib, unga bir piyola choy damlab beradigan odam bo‘lmabdi. Shunda “qani endi, hozir bola kelib qolganida boshimni bosib qo‘yardi, bekorga haydab yuboribman-da”, deb o‘ylab yotaveribdi. Bola esa uyini, otasini sog‘inib, har kuni bir martadan kelib, hovlining atrofida aylanib ketar ekan.
Bola bu gal kelganida ham yashirinib turgan ekan, o‘gay onasining inqillab yotganini eshitib qolibdi. Uyga kirib qarasa, o‘gay onasi kasal yotganmish. Bola “salom” berib, darrov ish qilishga tushib ketibdi. Chovgumda choy qo‘yibdi, uy yumushlarini qilibdi, yon atrofni tozalabdi. Keyin o‘gay onasining boshini uqalab o‘tiribdi. Shu payt otasi kelib qolibdi. U o‘g‘lini ko‘rib quvonib ketibdi. Xotiniga qarab:
— Ko‘rdingmi, bola bizga doim kerak bo‘ladi. Uni sen doim boshingga ish tushganda, eslab qolasan, boshqa payt esa “yo‘qoting” deyishga tushasan. Bo‘ldi, endi bundan keyin o‘g‘lim hyech qaerga ketmaydi, shu yerda bizlar bilan birga yashaydi, — debdi.
Kasal holida ham o‘gay ona yana e’tiroz bildirib:
— Yo‘q, bu yerda yashamaydi. Har kuni kunduzi kelib, uy yumushlarini qilib kechqurun qaytib ketsin, — debdi.
Ammo bolaning hyech o‘z uyidan ketgisi kelmas ekan. U yana yalinib-yolvorib shu yerda qolibdi, O‘gay ona butunlay sog‘ayib ketgach, yana “bolani yo‘qot” deb hadeb janjal qilaveribdi. Bolaning otasi hyech unamabdi. Bola bir kuni otasi bilan o‘gay onasining kechasi urishishayotganini eshitib qolibdi. O‘gay onasi:
— Bugun kechasi o‘g‘lingizni ariqqa oqizib yuborasiz. Uxlab yotganida ko‘tarib, suvga tashlab yuborsangiz, oqib ketadi, — deyayotganini bola eshitib qolibdi.
Yarim kechada bola o‘rnidan turib qarasa, otasi ham, o‘gay onasi ham qattiq uyquda. U o‘gay onasini sekin ko‘tarib olib, o‘zining yotadigan o‘rniga yotqizibdi. Ustini esa ko‘rpa bilan o‘rab tashlabdi. O‘zi esa o‘gay onasining joyiga yotib olibdi va o‘zi ham ustini ko‘rpa bilan yopib olibdi.
Otasi kechasi turib, “Endi qanday qilib o‘z o‘g‘limni suvga oqizib yuboraman? Agar uyqusirab suvdan chiqa olmasa oqib ketadimi?!” deb o‘ylab rosa kuyinibdi. U bitta-yu bitta o‘g‘lidan ajralishni hyech istamabdi. Lekin bajarmaslikka esa xotinidan qo‘rqibdi. Oxiri ko‘zini chirt yumib, o‘g‘li yotgan joyga boribdi-da, uni ko‘rpa-no‘rpasi bilan ko‘tarib kelib, suvga oqizib yuboribdi.
U o‘g‘lini suvga oqizib yuborganiga achinib, o‘zini-o‘zi so‘kib, rosa yig‘lab o‘tiribdi. Keyin kelib o‘z o‘rniga yotibdi.
Ertalab turib qarasa, o‘g‘li uy ishlarini qilib yurgan emnsh. Shunda bola bo‘lgan voqyeani otasiga aytib beribdi. Ota-bola o‘gay onadan qutulganlariga quvonib, bundan keyin o‘zlari baxtiyor yashayverishibdi.
Manba: www.ziyouz.uz
<|endoftext|>Non va tilla


Bir bor ekan, bir yo‘q ekan, O‘ktam degan bir kambag‘al dehqon bor ekan. Bir parcha non topsam, deb erta-yu kech ishlar ekan, bo‘sh qolsa qani endi davlat topib olsam-u, boyib ketsam, deb hayol surar ekan.
Kunlardan bir kun O‘ktam, daraxt tagiga o‘tirib: “Olloh menga bir kuch bersa-yu, qo‘limni nimaga ursam, o‘sha narsa tillaga aylanib qolaversa, ana ushanda og‘ir mehnatdan qutulib, farovon hayot kechirgan bo‘lar edim”,  deya hayol sura boshlabdi.
To‘satdan uning qulog‘iga:
— O‘ktam! Hozir sen tilagingga yetasan! Qo‘lingni biron narsaga tekkizgin, darhol tillaga aylanib qoladi,- degan ovoz eshitilibdi.
O‘ktam o‘z quloqlariga ishonmabdi. Shunday bo‘lsa ham, bir toshga qo‘l tekkizgan ekan, tosh tillaga aylanib qolibdi.
O‘ktam o‘zida yo‘q xursand bo‘lib ketibdi. “Endi yer sotib olaman, dang‘illama uy quraman, atrofini bog‘-rog‘... Chiroyli ot va yaxshi kiyim-boshlar sotib olaman”, — deb o‘ylabdi.
U o‘rnidan turmoqchi bo‘lganida, qattiq charchagani va qorni ochiqqanidan yurishga darmoni yo‘qligini sezibdi.
“Ertalab uydan olib kelgan ovqatlarimni yeb olay”, — deb daraxt oldiga qo‘ygan to‘rvachasiga qo‘lini cho‘zibdi. O‘ktam nonni tishlab ko‘rsa, qattiq emish. Non ham tilla bo‘lib qolgan ekan.
To‘rvachada olma ham bor ekan. O‘ktam shosha-pisha olmani olsa, u ham tillaga aylanib qolibdi. Buni ko‘rgan O‘ktam hang-u mang bo‘lib qolibdi.
O‘ktam qo‘rqib ketibdi. Endi qanday qilib yeb-ichadi? Bu tillalar bilan qanday qilib yashaydi? Bu ahvolda ochlik va tashnalikda o‘lib ketadiku!
Nimaga qo‘lini tekkizsa, tillaga aylanib qolayotganini, azoblanib, ochlik va tashnalikda o‘lib ketishini ko‘z oldiga keltirgan O‘ktam shularni hayolidan o‘tkazibdi.
Shu payt u ko‘zlarini ochib, daraxt soyasida o‘tirganini ko‘ribdi-da, xomhayol qilganini anglabdi. Buni tush ekanligini bilgach, yelkasidan tog‘ ag‘darilganday bo‘libdi.
—Xudoga ming qatla shukur-a, bularning bari yomon tush ekan! — debdi u.
Manba: Non va tilla
<|endoftext|>Shirin uyqu


Bir odamning uchta o‘g‘li bor ekan. U vafoti oldidan o‘g‘illariga: “Uyquni shirin qilib uxlang, ovqatni shirin qilib yeng”, -deb vasiyat qilibdi.
Bu gapni katta o‘g‘illari bir xil tushunibdi. Kichik o‘g‘li esa boshqacha tushunibdi. Katta o‘g‘illar yerlarga suv sepib, karavotga ko‘rpani qalin to‘shab, har xil shirin taomlarni ustma-ust yeb yotaverishibdi. Oxiri yeyishga ovqatlari qolmabdi. Kichkina o‘g‘il esa ko‘p mehnat qilib, temirchilik hunarini o’rganibdi. Ishlab-ishlab, horib charchab kelgach, yegan qattiq noni-yu, ichgan suvi shirin tatiyveribdi. Uxlasa uyqusi ham shirin bo‘lib, kun sayin tetiklashib, borgan sari davlati ziyoda bo‘lib ketaveribdi.
<|endoftext|>Cho‘pon yigit bilan boy


Bir bor ekan, bir yo‘q ekan, qadim zamonda bir boshpanasiz cho‘pon bor ekan. U juda qashshoq va kimsasiz ekan. Lekin cho‘pon juda mehnatkash ekan, doimo odamlarning og‘irini yengil qilib, qo‘lidan kelgan yordamini ayamas ekan. Cho‘pon taqdir bir kun kelib unga kulib boqishiga umid qilib yurar ekan.
Bir kuni cho‘pon yaylovda qo‘y boqib yurganida bir nuroniy chol kelib, undan bir burda non so‘rabdi. Yigit o‘zining ozgina nonini chol bilan baham ko‘ribdi. Chol rahmat aytib, cho‘ponga bitta nay beribdi va:
— O‘g‘lim, sen mehribon, qo‘li ochiq yigit ekansan. Bu nay — seniki. U — sehrli. Chalganingda sen hamma tashvishu g‘amlaringni unutasan. Uning kuyi senga shodlik va baxtiyorlik olib keladi, — debdi va ko‘zdan g‘oyib bo‘libdi.
Shu-shu yigitga bu nay ovunchoq bo‘lib qolibdi.
Qishloqda dong‘i ketgan bir boy yashar ekan. Uning hamma narsasi yetarli ekanu, lekin sog‘lig‘ining mazasi yo‘q ekan. Uning kasaliga hyech kim shifo topolmas ekan. Boy kechalari alaxsirab uxlolmay chiqar ekan.
Bir kuni kechasi boy uzoqdan nay ovozini eshitib, unga mahliyo bo‘lib qolibdi. O‘zi ham sezmay, asta-sekin shu ovoz kelgan tomonga qarab ketaveribdi. Yurib-yurib bir qorong‘i kulbaga kelib qolibdi, nay ovozi o‘sha yerdan eshitilayotgan ekan. Kirib qarasa, bir yigit nay chalib o‘tirgan emish. Boy yigitga qarab:
— Ey yigit, sening kuying menga juda ham yoqdi, go‘yo sog‘ayib ketgandek bo‘ldim. Men anchadan beri kasal edim, hyech kim dardimga shifo topgan emas edi. Men butunlay sog‘ayib ketishni istayman. Sen meni shunchalik turib yurishimga, o‘zimni yaxshi his qilishimga yordam berding. Bundan keyin yanada sog‘ayib ketishim uchun nima qilishim kerak? — deb maslahat so‘rabdi.
— Ey boy ota, dardingizning da’vosi oson. Mening aytganlarimni bajarsangiz, tuzalib ketasiz. Siz davlatingizni aslo kambag‘al-qashshoqlardan ayamang, yetim-yesirlarning boshini silang. Odamlardan yaxshiligingizni hyech ayamang. Shunda siz butunlay sog‘ayib ketasiz, — debdi cho‘pon.
Boy ancha xasis ekan. Shuning uchun yigitning aytgan gaplari unga hyecham yoqmabdi. Lekin butunlay sog‘ayib ketmasa yoki kasal bo‘lib yotib qolsa, hamma boyligi qolib ketishini o‘ylab, yana ikkilanib qolibdi. Oxiri yigitning aytganlarini qilishga rozi bo‘libdi. Qlshloqdagi kambag‘al-qashshoqlarni yig‘ib katta ziyofat qilib beribdi. Ularga narsalar ham ulashibdi. Qishloqdagi barcha kambag‘allar xursand bo‘lib, boyga “uzoq umr, sog‘liq, davlati bundan ham ko‘p bo‘lishini” istab, haqqiga duo qilib, uy-uylariga tarqalibdilar.
Shu-shu boy darddan butunlay xalos bo‘lib, hyech narsa ko‘rmagandek bo‘lib ketibdi. Boy yigitning aqlliligiga qoyil qolib, o‘zining yakka-yu yagona sohibjamol qizini uch kecha-yu uch kunduz to‘y qilib cho‘ponga beribdi.
<|endoftext|>Yaxshilikka yomonlik


Bir kishi tuya minib, safarga chiqibdi. Sahroda karvonlar olov yoqib o‘tirishganini ko‘rib qolibdi. Bu kishi borib yetguncha ular jo‘nab ketishibdi. Shu payt qattiq shamol turib, o‘chgan olovning cho‘g‘i uchqunlabdi.
Qurib yotgan xas-hashakka o‘t ketibdi. Haligi kishi noxush ovozni eshitibdi. Qarasa bir ilon olov ichidan: “Qutqaringlar, qutqaringlar!” — deb jon talvasasida to‘lg‘anayotgan emish.
Boyagi kishi darrov uzun tayoqqa to‘rva osib, ilon tomonga tutibdi. lion darrov to‘rvaga tushibdi.
U kishi to‘rvadan ilonni chiqarib, yo‘lida davom etmoqchi ekan, ilon unga:
—	Hoy odam, endi seni, tuyangni chaqib sizlarni halok qilishim kerak, -debdi.
—	Nima uchun? Yaxshilikka yomonlik bilan javob berasanmi? — debdi kishi ajablanib.
—	Ha! — deb javob beribdi zaharli ilon.
Shunda ularning oldidan tulki o‘tib qolibdi.
Tulki kishidan bu mojaroning sababini so‘rabdi. U kishi bor voqeani aytib beribdi. Shunda tulki:
—	Men bunga ishonmayman. Shunday katta ilon shu kichkina to‘rvaga qanday sig‘sin? — debdi.
Ilon bo‘lsa:
—	Ishonmasang yana to‘rvaga tushay, ko‘rasan! — debdi.
—	Qani tush-chi! — debdi tulki.
Ilon tezda to‘rvaga kiribdi.
Tulki u kishiga qarab:
—	Ey odam! Ilon to‘rvaga tushdi, vaqtni o‘tkazma! — debdi.
Shundan keyin u kishi to‘rva og‘zini bog‘lab. uni yonib turgan olovga uloqtiribdi. Ilon halok bo‘libdi.
<|endoftext|>Aka-uka


Bir bor ekan, bir yo‘q ekan, o‘tgan zamonda bir aka-uka bor ekan. Akasi kunda ertalab chiqib ketib, kechqurun qaytar ekan. Ukasi uyda qolar ekan.
Bir kuni akasi kechqurun kelganida ukasi:
— Aka, siz har kuni erta ketib, kech qaytasiz. Ertaga o‘zingiz bilan meni ham birga olib keting, — deb iltimos qilibdi.
— Seni olib ketardim-u, lekin menga xalaqit berasan-da, — debdi akasi.
— Yo‘q, xalaqit bermayman, — debdi ukasi. Akasi rozi bo‘libdi. Ertalab aka-uka yo‘lga otlanishibdi. Ular yurib-yurib charchashibdi, och qolishibdi. Bitta boyning eshigiga kelib, yeyishga biror narsa berishini o‘tinib so‘rashibdi. Boy ularga yarimta suvi qochgan non beribdi. Aka-uka nonni yeb bo‘lishgach, akasi:
— Omin, bundan boy bo‘lmagin, — debdi.
Yana yo‘lga ravona bulishibdi. Yurib-yurib kunni ham kech qilishibdi. Yo‘lda bir kampirning uyiga kirishibdi.
Kampir o‘zi juda qarib qolgan bo‘lib, kambag‘al yashar ekan. Uyida bitta sog‘in echkisidan boshqa hech narsasi yo‘q ekan.
Kampir aka-ukalarni xursand bo‘lib kutib olibdi, echkining sutidan sog‘ib beribdi. Ular kampirnikida yotib qolishibdi. Ertalab turib, kampirnikidan chiqib ketishayotganida, akasi:
— Omin, kampirning echkisi o‘lib, echkisiz qolsin, — debdi.
Ukasi yana hayron bo‘libdi, lekin indamabdi. Yana yo‘lga ravona bo‘lishibdi. Yurib-yurib bir joyga kelishsa, bitta eski hovlining ichida ikkita bola — aka-ukalar yig‘lab o‘tirishgan ekan. Akasi ukasiga:
— Mana bu devorni itaraylik, devor yiqilsin, — debdi.
Ukasi hayron bo‘lib, akasidan so‘rabdi:
— Bu nima deganingiz, hovlining devori yiqilsa, yaxshi bo‘ladimi? Bularning ahvolini ko‘rib turibsiz-ku! — debdi.
Shunda akasi:
—Menga xalaqit berasan, demaganmidim? — debdi.
Ukasi indayolmay qolibdi. Yana yo‘lga ravona bo‘lishibdi. Yurib-yurib bir joyga kelishsa, ko‘chada ikkita qiz o‘tirgan ekan. Ularning biri juda chiroyli, ikkinchisi xunuk ekan. Akasi chiroyli qizga qaramabdi ham, xunuk qizga esa:
— Omin, baxtingni bersin, — debdi.
Ukasi yana hayron bo‘libdi. Ular uylariga qaytib kelgach, ukasi bo‘lgan voqealar haqida akasidan so‘rabdi. Akasi:
— Birinchi to‘xtagan hovlimizdagi boy juda ham boyib, o‘zidan ketgan, hamma narsani unutgan. Kampir esa haqqa yetishib qolgan, faqat bitta echkisiga ilhaq. Agar echkisi o‘lsa, kampir ham o‘ladi, jannatga tushadi. Eski hovlidagi aka-ukalar esa, devorning tagini kovlasalar, tilla topishadi, so‘ng o‘z kunlarini ko‘raverishadi. Chiroyli qizning doim xaridori ko‘p bo‘ladi, xunuk qizga esa e’tibor berishmaydi. Shuning uchun uning baxtini tiladim, — debdi.
<|endoftext|>Uch og’a-ini botirlar


Bor ekan, yo’q ekan, bir zamonda bir kishi bo’lgan ekan. Boy ham, kambag’al ham emas ekan. Uning uchta o’g’li bor ekan, uchovi ham o’qigan, oq-u qorani tanigan, yuzlari oyday, o’zlari toyday, yomon bilan yurmagan, yomon joyda turmagan ekanlar. To’ng’ichi yigirma bir yoshda, o’rtanchasi o’n sakkiz yoshda, kenjasi o’n olti yoshda ekan.  Otasi bir kuni ularni oldiga chaqirib, har birining peshanasini silab: — O’g’illarim, men boy emasman, mendan qolgan davlat sizlarning maishatingiz uchun kifoya qilmaydi, mendan ortiq narsa umid qilib o’tirmanglar, o’zimdan keyin baxtsiz bo’lib qolmanglar deb, sizlarni o’qitdim. Yaxshi ot qo’ydim. To’y qildim, voyaga yetkazdim. Buning ustiga sizlarni yana uch narsa bilan tarbiya qildim. Birinchidan, sog’lom vujudli qilib o’stirdim — quvvatli bo’ldingiz. Ikkinchidan, yarog’ bilan tanishtirdim — yarog’ ishlatishga usta bo’ldingiz. Uchinchidan, qo’rqitmay o’stirdim — qo’rqoq bo’lmay botir bo’ldingiz, yana uchta narsani aytaman, quloqlaringizga olib, eslaringizdan chiqarmangiar. To’g’ri bo’ling — bexavotir bo’lasiz. Maqtanchoq bo’lmang — xijolat tortmaysiz. Dangasalik qilmang — baxtsiz bo’lmaysiz. Bundan boshqasini o’zingiz biling. Qora toyni, saman toyni, ko’k toyni asbob-anjomlari bilan tayyorlab qo’ydim. Xurjunlaringizni bir haftalik ovqat bilan to’lg’izdim. Baxtingiz yoida, topib olmoq uchun dunyoni ko’rgani yo’lga chiqing, dunyoni tanimay dunyo kishisi bo’lmaysiz. Baxt qushini ushlamoq uchun baxt oviga chiqing. Xayr o’g’illarim, — deb turib ketdi...
Uch og’a-ini safarga otlandilar. Yo’lda ular kechasi navbatma-navbat poyloqchilik qilib chiqishga kelishadilar. Birinchi kecha To’ng’ich botir o’zlariga hujum qilmoqchi bo’lgan sherni o’ldiradi. Ikkinchi kecha O ‘rtancha botir ajdarni yengadi. Uchinchi kecha Kenja botir podshoh xazinasiga tushmoqchi bo’lgan o’g’rilarni qirib tashlaydi. Ertasi kuni botirlar shaharga kirib, bir joyga qo’nadilar.
Joy egasi bu botirlarni o’rdaga borishga taklif qildi. Bular piyoda asta-sekin o’rdaga bordilar. Podshoh bularning musofir ekanligini bilib, alohida bir ziynatlangan uyga kirgizib qo’ydi. Boshqa musofir bo’lmaganidan, ularga juda diqqat-e’tibor biian qarab, sir olmoqni bir vazirga topshirdi. Vazir aytdi: “Bulardan to’g’ridan to’g’ri so’rasak, ehtimol aytmaslar, o’z hollariga qo’yib, tashqaridan quloq solib turamiz, nima desalar so’zlaridan sirini topamiz”, dedi. Bu xonada bulardan boshqa hech kim yo’q edi. Bir vaqt dasturxon yozildi, xilma-xil noz-ne’matlar keltirib qo’yildi. Ikkinchi bir xonaning teshigidan podshoh bilan vazir quloq solib jim o’tirdilar. Birozdan keyin uch og’a-ini botirlar o’zaro suhbat qila boshladilar. To’ng’ich botir dasturxondagi ovqatni ko’rsatib:
— Shu go’sht qo’zi go’shti ekan, biroq shu qo’zi it emib katta bo’lgan ekan, — dedi.
O’rtancha botir aytdi:
— To’g’ri aytasiz, podshoh degani it go’shtidan ham qaytmaydi. Saralab yemoq faqirning ishi, qo’yni boqib qo’yibdimi? Men ham bir narsaga hayron bo’lib turibman, mana shu shinnidan ham odam isi keladi.
Kenja botir aytdi:
— To’g’ri, podshohlik — qonxo’rlik demakdir. Qon qo’shilgan bo’lsa, ehtimoldan uzoqmasdir. Lekin yomonning qoni bo’lsa-ku, mayli, begunohning qoni qo’shilgan bo’lmasin. Men ham bir narsaga hayron bo’ldim. Shu nonni taxlagan kishining otasi novvoy ekan, taxlovchi novvoyning o’g’li ekan.
— To’g’ri bo’lsa kerak, — debdi To’ng’ich botir. — Podshoh bizni bu yerga o’rda voqeasi bilan chaqirgan. Albatta bizdan savol so’rar, nima deymiz?
— Albatta yolg’on so’zlamaymiz, — debdi O’rtancha botir, — bu voqeaga aralashgan bo’lsak, aytmoq lozimdir.
Kenja botir:
— Uch kunlik yo’lda qanday voqealarni ko’rgan bo’lsak, o’rtaga tashlaydigan vaqt keldi, — dedi.
To’ng’ich botir birinchi kechada sher bilan olishganini aytib, belidagi tasmasini o’rtaga olib qo’ydi. O’rtancha botir ikkinchi kechadagi voqeani aytib, nishona uchun tasmani o’rtaga tashladi. Kenja botir uchinchi kechadagi voqeani aytib, olgan narsalarini o’rtaga tashladi.
Podshoh bilan vazir sirdan xabardor bo’ldilar. Faqat go’sht, shinni, non to’g’risidagi gaplarni tekshirib ko’rmoqchi bo’ldilar. Birinchi qo’ychivonni chaqirtirishdi. Podshoh qo’ychivondan so’radi:
— To’g’risini ayt, kecha so’yilgan qo’zining onasi itmidi?
— Podshohim, bir qoshiq qonimdan kechsangiz aytaman.
— O’tdim, to’g’risini so’yla!
— Qishning o’rtasida bir qo’y tug’ib, o’zi o’lib qoldi, shu vaqtda bir katta itim ham tug’gan edi. Qo’zichoqqa rahmim keldi. Yetim qo’zini och qoldirgim kelmadi. Nochor o’sha itga emizdirib, katta qilgan edim. Boshqa qo’zi qolmagani uchun o’shani yuborgandim, — dedi.
Podshoh bog’bonni chaqirib:
— To’g’risini ayt, shinniga odam qoni qo’shilganmi? — dedi.
— Podshohim, bir qoshiq qonimdan o’tsangiz, bir voqea bo’lgan edi, aytardim, — dedi.
— Ayt, o’tdim, — dedi. Bog’bon:
— O’tgan yozda, bog’dagi uzumzorga har kecha bir odam o’g’irlikka tushib, sizga olib qo’ygan eng yaxshi uzumdan o’g’irlab olib keta boshladi. Bir kuni agar qo’limga tushsa, o’ldirib, shu tokning tagiga ko’mib qo’yay, deb qasd qildim. Bir kecha poylab yotdim. Yana keldi. Shashvar to’qmoq bilan boshiga urdim. Boshi pachoq-pachoq bo’lib ketdi. Hech kim bilgani yo’q. Shu tok tagiga chuqur kavlab ko’mib qo’ydim, kelasi yili tok kuchlanib, chunon hosil qildiki, bargidan ham uzumi ko’p edi. Lekin mazasida ozgina o’zgarish paydo bo’ldi. Men uzumdan sizga yubormay, butunicha shinni qilgan edim, — dedi.
Nonni podshoh o’zi taxlagan edi. Bu shohning otasi novvoy edi. Podshoh haqiqatlar bilinganidan keyin, bularning zakovatiga “ofarin” deb, botirlarning oldiga kirdi. Salom berib ko’rishdi. Hech bir narsa so’ramay:
— Sizlarning hamma aytganlaringiz to’g’ri bo’lib chiqdi, mening sizlarga muhabbatim ortdi. Botir mehmonlar, ijozat bersangiz, bir arzim bor edi, agar qabul qilsangiz aytar edim, — dedi.
To’ng’ich botir:
— Aytganlaringiz to’g’ri kelsa qabul qilarmiz, aytingiz! — dedi. Podshoh:
— Mening uchta qizim bor, o’g’lim yo’qdir. Men ertaga butun shaharni to’yga chaqirib, qirq kun osh berib, qizlarimni sizlarga nikohlab bersam, mening o’g’illarim bo’lib, bunda qolsangiz, — dedi.
To’ng’ich botir:
— Xo’p yaxshi aytasiz, lekin bizning ham shartimiz bor. Bizlar podshoh bolasi emasmiz. Otamiz boy ham emas. Sizning davlatingiz podshohlik bilan topilgan, biz qo’l kuchi bilan tarbiyat topganmiz. Elimiz bir bo’lsa ham, tarbiyamiz boshqa. Qanday bo’lar ekan? — dedi.
Podshoh:
— Men bir iqlimning podshohiman, sizni otangiz qo’l kuchi bilan tarbiya qilib, sizday botirlarning otasi bo’lgan ekan, mendan nima kamligi bor? Haqiqatda mendan ortiqdir. Tarbiyangiz orqasida jahon podshohlari yig’lab oshiq bo’lib yurgan qizlarning otasi sizga o’z qizlarini yig’lab tutadi, — dedi.
Bular qabul qildilar. Shaharda qirq kun to’y-tomosha bo’lib, botirlar podshoh qizlariga uylandilar. Qizlar yo’qotgan tillalariga gavhar qo’shib oldilar. Yaxshi tarbiya orqasida yigitlar baxt qushini qo’lga kirgizdilar. Qizlar bilan botirlar ipakdek eshildilar.
Podshoh hamma kuyovidan ham Kenja botirni ko’proq yaxshi ko’rardi. Kunlardan bir kun podshoh bir salqin joyda uxlab yotgan edi, yonidagi ariqdan bir ilon chiqib, podshohga zahar solmoqchi bo’lib turganda, to’satdan kelib qolgan Kenja botir uni ko’rib, belidan qilichini sug’urib, chopib, ikki bo’lib tashladi. Yana qilichini qiniga solib turganida podshoh uyg’onib qoldi. Dilida: “Qizimni berganimga qanoat qilmay, meni o’ldirib, podshoh bo’lmoq xayoli bor ekan”, deb shubha qildi. Vazirga chiqib voqeani aytdi. Vazirning botirlarga hasad-adovati bo’lib, qulay paytni kutib yurgan ekan, yaxshi bahona bo’ldi.
Vazir podshohga:
— Shunday bebaho qizlaringizni, mendan bir maslahat so’ramay, yaxshi tarbiya ko’rgan deb, musofirlarga berib qo’ydingiz, endi mana bir uchini sizga ko’rsatdi. Eng yaxshi deb sevgan kuyovingiz sizni o’ldirmoqchi bo’lgan ekan, yana bir kuni boshqacharoq hiyla bilan sizni o’ldirib qo’yar, — dedi.
Podshoh vazirning so’ziga ishonib:
— Zindonga solinsin! — deb buyurdi.
Kenja botirni zindonga soldilar. Kenja botirning qallig’i juda xafa bo’ldi. U botirni nihoyatda yaxshi ko’rardi. Yig’lab-yig’lab, kelinchakning yuzlari so’liy boshladi.
Bir kuni qiz otasining oyog’iga boshini qo’yib, yig’lab, qallig’ini afv etishni so’radi. Podshoh qizining yuzidan o’tolmay, Kenja botirni zindondan oldirib keldi. Qallig’i juda sog’inganidan kuyovini quchoqlab, yuzlaridan o’pib, qo’lini yelkasiga tashlab yig’lab turar ekan, podshoh Kenja botirga qarab:
— Botir, siz shunday vafosizmisiz? Ko’rmayapsizmi, mening qizim sizga qanday mehribon. Shu qizimni ham rioya qilmay, qay ko’ngil bilan meni o’ldirmoqchi bo’ldingiz? — dedi. Kenja both podshohga qarab bir hikoya aytdi.
HIKOYA
Bir zamonda bir poshdoh bor ekan, uning yaxshi ko’rgan bir to’tisi bor ekan. Podshoh to’tisini shunday yaxshi ko’rar ekanki, bir soat ko’rmasa turolmas ekan. To’ti ham podshohga juda mehribon bo’lib, har turli shirin so’zlar aytib, xursand qilar ekan. Bir kuni to’ti podshohdan so’rabdi:
— Mening Hindiston degan yurtda ota-onam, aka-ukam, opa-singillarim bor, falakning gardishi bilan sizning dargohingizga kelib qolgan edim. Shukurlar bo’lsin, aql-idrokim, yaxshi xulqim, shirin so’zim orqasida sizday podshohga hamsuhbat bo’ldim. Endi, iltimosim shuki, meni qafasdan bo’shatib, yigirma kunga javob bersangiz, olti kun borishim, olti kim kelishimga ketsa, bir hafta — ota-onam, aka-ukalarimni ko’rib diydoriga to’ymog’im uchun yetar.
Podshoh:
— Yo’q, senga javob bersam, yana kelmay qolsang, men sog’inaman, juda xafa bo’laman, — debdi.
To’ti:
— Yo’q, podshohim, sizning menga ko’rsatgan iltifotingiz yomon yo’lga boshlamaydi, qanday bo’lsayam va’da — ulug’, muqaddas narsa, uni buzish yaramaydi. Va’dani buzmoq og’ir gunoh. So’z beraman — so’zimda turaman, — debdi.
— Xo’p bo’lmasa, agar tezda kelsang ikki haftaga ruxsat beraman, — debdi podshoh.
— Xayr, endi qanday bo’lsa ham chiqay, — deb to’ti o’n besh kunga ruxsat olibdi. Devorga qo’nib turib, xayrlashibdi. Janub tomonga qarab uchib ketibdi. Podshoh orqasidan qarab qolibdi. Podshoh to’tining qaytib kelishiga ishonmas ekan.
To’ti olti kun deganda Hindiston degan mamlakatga borib, ota-onalarining oldiga yetibdi. Bechora to’ti juda xursand bo’lib, tog’dan tog’ga, bog’dan bog’ga, shoxdan shoxga sakrab, uchib, o’ynab-kulib, ota-onasining diydoriga to’ydi, qarindosh-urug’iga mehmon bo’lib, uch kunni qanday o’tkazganini bilmay qoldi. Ertasi yana qafas tomonga, tutqunlikka uchmog’i kerak ekan. Ota-onasi, aka-ukalaridan ajralmoq juda og’ir bo’libdi. Bir tarafda va’da bor, va’daga vafosizlik xavfi turadi. Bechora to’tining quvonchi tugabdi. Shodligi g’amga almashibdi. Qanotlari so’libdi. Ikkinchi qaytib kelish yo bor, yo yo’q. Qarindosh-urug’lar bir joyga to’planishibdi. Hammasining ko’zi g’amli to’tida ekan. Qanday bo’lsa ham qaytmaslikni maslahat berishibdi. To’ti aytibdi:
— Yo’q, yana qaytmoq uchun va’da berganman, va’daga vafo qilmasa bo’ladimi?
Bir to’ti aytibdi:
— Va’da bergan podshohingda insof bo’lsa, seni uch yil qamoqda saqlab, faqat ikki haftaga javob berarmidi? Seni sevar ekan, seviklisini qafasda tutmoq yarashadimi? Dunyoga qafasda turmoq uchun keldingmi? Bir kishining xushvaqtligi uchun erkinlikni qo’ldan berma! Podshoh deganning marhamatidan qahri ortiqdir, podshoh bilan sherga yaqin bo’lmoq hikmatdan emasdir.
Podshohning to’tisi aytibdi:
— Menga bir yo’l ko’rsating, men ham erkinlikka chiqay, ham va’da yolg’on bo’lmasin.
Ona to’ti aytibdi:
— Shunday bo’lsa men ham bir maslahat beraman. Bizning joyda bir daraxtning mevasi bor, har kim bir donasini yesa, qari chol bo’lsa yigitlik holiga qaytur. Kampir yesa qiz kabi yoshlik holiga kelur. Podshohga shundan uch donasini olib borgin, bu bebaho mevani berib, o’zingning butunlay ozod etilishingni so’ra, shoyad insofga kelib, butunlay ozod etsa, — debdi.
Bu gap ma’qul tushibdi. Shu chog’da uch dona meva olib kelibdilar. To’ti uni changalida mahkam ushlab, xayrlashib shimol tomonga qarab uchibdi. Qarindoshlari zo’r umid bilan orqasidan qarab qolishibdi.
To’ti olti kun deganda podshohning saroyiga yetib kelibdi. Podshoh bilan ko’rishib, olib kelgan tortiqni unga beribdi, xosiyatlarini bir-bir aytibdi. Podshoh juda xursand bo’libdi. Ozod qilmoqqa va’da beribdi. Bir donasini xotiniga berib, ikki donasini vazirga ko’rsatmoq uchun bir piyolaga solib qo’yibdi. Ertasiga vazirga ko’rsatib, xosiyatlarini aytibdi. Vazirning bunga hasadi kelibdi. Ichida xafa bo’libdi. Ishni boshqacha yo’lga burmoqni ixtiyor qilibdi:
— Siz bu parrandaning olib kelgan narsasini yemay turing, oldin bir tajriba qilib ko’raylik, durust bo’lsa yemoq qochmaydi, — debdi.
Bu gap podshohga ma’qul tushibdi. Vazir vaqtini topib, piyoladagi ikki dona yoshartiruv mevasiga zahar aralashtirib qo’yibdi. Bir kundan keyin vazir aytibdi:
— Endi yoshartiruv mevasini bir tajriba qilaylik.
Buning uchun qamoqxonadan ikki nafar odamni olib chiqib yediribdilar. Ikkalasi shu chog’dayoq o’libdi. Vazir aytibdi:
— Agar siz yesangiz nima bo’lardingiz?
— Men ham o’lardim, — debdi podshoh.
Bechora to’tini qafasdan sudrab olib chiqib, kallasini tanasidan uzib tashlabdilar.
Bir kuni podshoh bir odamni g’azab bilan o’ldirmoqchi bo’libdi. Bu kishi keksa ekan. Qolgan bir dona mevani yemoqqa buyuribdi. Haligi odam mevani yegan ekan, oqargan sochlari tushib ketibdi, tishlari butun bo’lib, ko’zlarining nuri ortib, yigirma yashar yigit holiga kelib qolibdi. Podshoh vazirdan shubhalanib, piyolani olib kelib qaragan ekan, zahar qo’shilganligini bilibdi. Podshoh vazirni ham o’ldirib yuboribdi. Bechora to’tining begunoh o’lganiga qayg’uribdi, lekin ish o’tgan ekan. To’ti podshohga yaqin bo’lganining “mukofoti”nigina ko’ribdi.
— Endi men o’zimning qilgan yaxshiligimni aytay, — debdi Kenja botir va ariqdan chiqqan ilon voqeasini aytibdi. O’sha joyda ikki bo’linib yotgan ilon tanasini olib kelib ko’rsatibdi. Podshoh qilgan ishiga pushaymon bo’libdi. Kenja botirdan uzr so’rabdi.
Kenja botir aytdi:
— Taqsir, endi ruxsat bersangiz, bizlar o’z yurtimizga qaytsak. Podshoh yalinib-yolvorib, qolishlarini so’radi. Qabul qilmadilar.
— Biz saroy kishisi bo’lolmaymiz. Biz mehnat bilan, kasb-hunar bilan yashaymiz, — dedilar.
Podshoh:
— Bo’lmasa qizlarim qolsinlar, — degan edi, qizlari rozi bo’lishmadi. Ular:
— Biz kuyovlarimizdan ajralmaymiz, ruxsat bersangiz, biz ham kuyovlarimiz bilan birga ketsak, sizni ko’rgani har yili kelib turamiz, — deyishibdi.
Podshoh hayron bo’lib, nochor ruxsat berdi. Butun narsalarini yig’ishtirib, safarga chiqdilar. Botir yigitlar o’z xotinlari bilan ikki yil deganda, otalarining oldiga olti kishi bo’lib keldilar. Botirlar otalari bilan quchoqlashib ko’rishib, xotinlarini tanishtirdilar. Otasi ham, bularning kelishini eshitib, uch bo’lak hovlibog’ tayyorlab qo’ygan edi. Har birlari tayinlangan joyga ko’chib kirdilar. Qizlar kuyovlari bilan rohat-farog’atda yashab, murod-maqsadlariga yetdilar.
<|endoftext|>Qalam va sichqon


Bir bor ekan, bir yo‘q ekan. Oddiygina bir qalam bo‘lgan ekan. Bir kuni uning egasi Valijon qalamini stol ustida unitib qoldiribdi. Paytdan foydalangan sichqoncha inidan chiqib qalamni tishlab olib qochmoqchi bo‘libdi.
— Iltimos, meni qo‘yib yubor — deb yalinibdi Qalam. — Meni nima qilmoqchisan? Yog‘ochdan yasalgan bo‘lsam, meni yeb bo‘lmaydi.
— Tishlarim qichishayapti, shuning uchun seni g‘ajimoqchiman, — debdi Sichqoncha va qalamni qattiq tishlab olibdi.
— O‘g‘riyapti, — deb baqiribdi Qalam. Men chizishni juda yaxshi ko‘raman. Maylimi so‘nggi bor rasm chizsam? — debdi Qalam.
Sichqon rozi bo‘libdi. Qalam zo‘rg‘a nafasini rostlab oppoq varaqqa kattagina aylana chizibdi.
— Bu nima? Pishloqmi? — deb so‘rabdi Sichqoncha.
— Bo‘lishi mumkin, — debdi bosiqlik bilan Qalam va chizishda davom etibdi.
Avval yuzini keyin esa quloqlari va katta-katta ko‘zlarini chizibdi.
— Axir, bu mushuk-ku! Yo‘q bo‘ldi, chizma, iltimos, — deb Sichqon yugurgancha iniga qochib ketibdi.
— Ha, bu haqiqiy mushuk, — deb baqairibdi Qalam.
Shundan buyon Sichqoncha inidan tashqariga chiqmaydigan bo‘libdi. Valijonning qalami esa hali sog‘-omon, faqat ozgina kichraygan, xolos.
<|endoftext|>O‘tinchi yigit bilan sher


Bir yigit dalaga o‘tin tergani chiqibdi. Bir daraxt yoniga kelib, uni yiqitmoqchi bo‘libdi. Shu payt bir sher kelib:
—	Ey, odam, bu yerga nimaga kelding? — debdi.
—	Mana shu terakni qulataman, — debdi yigit.
—	Men shunday kuchim bilan bu terakni qulata olmayman-ku, sen qanday qilib qulatasan? — debdi sher.
—	Ey, jo‘ra, men juda zo’rman, — debdi yigit o‘zini tetik tutib.
—	Sen zo‘r bo’lsang, kel ikkovimiz kurashib, kuchimizni sinaymiz, — debdi sher.
—	Mayli, kurashamiz, — debdi yigit o‘zini yana-da mag‘rur tutib. — Lekin kuchimning yarmi uyda qolibdi, borib olib kelay.
—	Ha, borib kel, bo‘lmasa yiqilsang, kuchim uyda qolgan edi, deb tan bermay yurma yana.
Yigit kuchini olib kelmoqchi bo‘lib ketibdi-da, bir joyda bekinib turib, yana qaytib kelibdi.
—	Olib keldingmi? — debdi sher.
—	Olib keldim, — debdi yigit.
—	Unday bo‘lsa, qani, kurashaylik, — debdi sher.
Yana ikkovi kurashmoqchi bo‘lib turganda, yigit:
—	Ey, sher jo‘ra, kuchimning ozginasi yo‘lda tushib qolibdi. Topib kelay, sen qochib ketma yana, — debdi.
—	Yo‘q, men qochmayman, sherning gapi bitta bo‘ladi, — debdi u.
—	Yo‘q, senga ko‘nglim ishonmayapti, seni bog‘lab ketaman, — debdi yigit.
—	Bog‘lay qol, — deb o‘zini bog‘latibdi sher.
Yigit sherni mahkam bog‘labdi. Taslim bo‘lgan sher yigitga iltijo qilib:
—	Ey, yigit, meni qo‘yib yubor, sen bilan do‘stlashay. Aqling bilan meni yengding, senga qoyilman! — debdi.
Shundan beri o‘sha yigit bilan sher qalin do‘st ekan.
<|endoftext|>Chol bilan sichqon


Bor ekan-da, yo‘q ekan, och ekan-da, to‘q ekan. Qadim zamonda shu go‘zal Nanay tomonda bir chol-u kampir bor ekan. Bular baxt uchun tug‘ilgan ekan. Ammo choli tushmagur anqovroq ekan.
Kunlardan birida kampir cholga o‘tin olib kelishni buyuribdi va qo‘liga o‘roq bilan non beribdi. Chol o‘tinga boribdi-yu, o‘rog‘ini yo‘qotib, quruq qaytibdi. Chol bo‘lgan voqeani aytibdi. Kampir cholni rosa koyibdi. Kampir yana cholni o‘tinga yuboribdi.
Bu safar u cholga pishgan kishmish bilan non beribdi. Chol ovqatni bir shum sichqonga oldiribdi, och qaytibdi. Keyin u kampiriga hasrat qilibdi. Ammo choli tushmagur mug‘ombir ekan. U sichqon bilan juda qalin do‘st-ulfat ekan. Ovqatni ham u bilan baham ko‘rishni istar ekan. Kampir achchig‘idan otashkurakni qizdirib, sichqon yoniga boribdi. Kampir ovozini cholning ovoziga o‘xshatib:
— Hoy, sichqonjon, sichqonjon,
Og‘zingni och, ulfatjon.
Men kishmish olib keldim
Och og‘zingni o‘rtoqjon, —
debdi. Sichqon ochko‘zligidan uyida turib, og‘zini ochgan ekan, kampir otashkurakni sichqonning og‘ziga tiqib yuboribdi. Sichqonning og‘zi kuyib qolibdi. Ertasiga chol yana sichqonjonning oldiga kelibdi. U do‘stini ovqatga chaqiribdi. Bechora sichqonjonning g‘azabi kelib, chiyillabdi:
— Chiy-chiy, ket nari,
Sira kelma men sari.
Sen sabab og‘zim kuydi,
Chiy-chiy ket nari.
Sen sabab bo‘g‘zim kuydi,
Sira kelma men sari, —debdi.
 
<|endoftext|>Halollik


O‘tgan zamonda bir dehqon bo‘lgan ekan. Uning kambag‘al oshnasi bor ekan. Kunlardan bir kuni u dehqondan bir tanob yerini sotishni iltimos qilibdi. Dehqon yerning bir chekkasini kambag‘al oshnasiga sotibdi.
Yerni olgan odam bir qalin og‘aynisidan qo‘sh ho‘kiz olib kelib, yer haydayotganida, omochning tishi bir nimaga tegibdi. Dehqon parvo qilmay hayday beribdi. Qaytib o‘sha yerga kelganida omochning tishi yana haligi narsaga urilibdi. Kambag‘al dehqon: “Ilgari bu yerda daraxt bo‘lgan, uning to‘nkasi qolib ketgan shekilli”, — deb o‘ylabdi.
U ketmon olib kelib, omoch tishiga qadalgan narsani kovlay boshlabdi. Nihoyat, u yerdan xumcha chiqibdi. Uni ochib qarasa, ichi to‘la tilla emish. Dehqon yerning qolgan qismini ham haydab, urug‘ sepibdi. So‘ng ho‘kizlarni egasiga topshiribdi. Xumchadagi tillani ko‘tarib, to‘g‘ri yer sotgan dehqon oshnasining uyiga boribdi. U oshnasiga:
— Sizdan olgan yerimni haydayotgan edim, mana shu xumchani topib oldim, ichidan tilla chiqdi. Uni o‘zingizga olib keldim, debdi.
Dehqon kambag‘alga:
— Men sizga yerni sotganman. Demak, u yerda nimaiki bo‘lsa, sizniki bo‘ladi. Men yer tagida nima borligini bilmaganman. Sizga xudo beribdi. Bola- chaqangiz bilan maza qilib yashang, — deb xumchani olmabdi.
Kambag‘al dehqon esa: “Bu boshqa kishining noni. Uni olsam, o‘g‘ri, jinoyatchi bo‘lib qolaman”, deb o‘ylab, xumchani yana boy dehqonga uzatibdi. Ikka- lasi hech kelisha olmabdi.
Nihoyat, namozi asr o‘qilayotganda masjidga boradigan, u yerdagi odamlardan so‘rab, bu ishni hal qiladigan bo‘lishibdi...
Masjiddagilar: “Qishloqdagi yetim-yesir va bevabechoralarga bo‘lib beringlar”, — deb maslahat berishibdi.
Bunga dehqon ham, kambag‘al ham rozi bo‘libdi.
Shunday qilib, ular tillani qishloqdagi beva-bechoralarga, kambag‘al, yetim-yesirlarga tarqatishibdi.
Kambag‘al dehqon esa o‘z mehnati bilan halol kun ko‘rib, murod-u maqsadiga yetibdi.
<|endoftext|>